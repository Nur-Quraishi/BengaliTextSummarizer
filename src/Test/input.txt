ফেসবুকে প্রশ্ন কিনে বিক্রি করত তারা
চট্টগ্রামে এসএসসি পরীক্ষার প্রশ্নপত্র ফাঁসে জড়িত থাকার অভিযোগে এক পরীক্ষার্থীসহ দুজনকে গ্রেপ্তার করা হয়েছে। তারা ফেসবুকে প্রশ্ন কিনে বিক্রি করত।

গ্রেপ্তার দুজন হলো ইমরান ও নুরুল আফছার। ইমরান রাউজানের তারাচরণ শ্যামাচরণ উচ্চবিদ্যালয়ের বাণিজ্য বিভাগ থেকে এবার এসএসসি পরীক্ষার দিচ্ছিল। আর আফছার তার সহযোগী। সে একটি দোকানে চাকরি করে।

গতকাল রোববার রাতে রাউজান উপজেলার ডাবুয়া জগন্নাথহাট বাজারসংলগ্ন একটি দোকানের সামনে থেকে র‍্যাব-৭-এর একটি দল তাদের গ্রেপ্তার করে।

আজ সোমবার দুপুর ১২টায় নগরের চান্দগাঁও র‍্যাব ক্যাম্পে র‍্যাব-৭ চট্টগ্রামের উপপরিচালক লে. কমান্ডার আশেকুর রহমান এ নিয়ে সংবাদ সম্মেলন করেন। তিনি বলেন, গ্রেপ্তার দুজনের কাছ থেকে দুটি মোবাইল এবং ফেসবুকে সংগ্রহ করা এসএসসি পরীক্ষার বেশ কয়েকটি প্রশ্নপত্র উদ্ধার করা হয়েছে।

জিজ্ঞাসাবাদে গ্রেপ্তার আসামিদের কাছ থেকে প্রাপ্ত তথ্যের বরাত দিয়ে আশেকুর রহমান বলেন, ৩ ফেব্রুয়ারি তারা ফেসবুকে একটি গ্রুপের সদস্য হয়। এই গ্রুপ বিভিন্ন প্রশ্নপত্র সংগ্রহ করে বিকাশের মাধ্যমে পরীক্ষার্থীদের কাছে বিক্রি করত। একেকটি প্রশ্নপত্র দুই হাজার থেকে সর্বোচ্চ দশ হাজার টাকায় বিক্রি করত। তারা ইন্টারনেটের মাধ্যমে প্রশ্নগুলো পাঠাত। এই ঘটনায় গ্রেপ্তার আসামিদের বিরুদ্ধে রাউজান থানায় মামলার প্রস্তুতি চলছে।

সংবাদ সম্মেলন শেষে ইমরান প্রথম আলোকে বলেন, ফেসবুকে ৫০০ টাকায় প্রশ্নপত্র নিয়ে এক হাজার, দুই হাজার টাকা করে অন্যদের কাছে বিক্রি করত।